## [Article] Selecting Algorithm

เมื่อเราได้เขียนโปรแกรมไปสักพักหนึ่งแล้วเราจะเห็นว่า ปัญหาเดียวกัน สามารถมีวิธีแก้ได้หลากหลายวิธี โดยแต่ละวิธีจะมีข้อดีและข้อเสียไม่เหมือนกัน

### ตัวอย่างเช่น
หากต้องการให้ทำการคำนวณทางคณิตศาสตร์อย่างไรก็ได้ ให้ได้ผลลัพธ์เป็นเลข 10 เราก็อาจเลือกที่จะเขียนวิธีคำนวณเป็น  
- `5 + 5`  
- `20 / 2`  
- `11 - 1`  
- `5 × 2` เป็นต้น

---

### หากเราเน้นไปที่การทำงานให้มีประสิทธิภาพมากที่สุด 
(เร็วที่สุด, ใช้หน่วยความจำเพิ่มเติมน้อยที่สุด หรือปัจจัยอื่น ๆ)  
เราก็ต้องทำความเข้าใจว่าแต่ละวิธีมีจุดเด่นและจุดด้อยอย่างไรบ้าง  

ต่อไปนี้จะเป็นตัวอย่างการเลือกใช้ **sorting algorithm** ให้เหมาะสม โดยอ้างอิงจากลักษณะของข้อมูลที่ใช้ในการประมวลผล

---

## Sorting Algorithm Overview

### Selection sort
มีหลักการทำงานที่ต้องไล่เช็คข้อมูลทุกค่าใน array ต่อการ loop 1 ครั้งเพื่อหาค่าที่น้อยที่สุด (หรือค่าที่มากที่สุด) แล้วทำการสลับที่ไปยังจุดเริ่มต้น (หรือจุดสุดท้าย) ของ array แล้วก็วนซ้ำเรื่อย ๆ ไปจนกว่าข้อมูลจะจัดเรียงกัน

- ทำงานได้ช้า  
- แต่การสลับตำแหน่งเพียงครั้งเดียวต่อ loop ช่วยลดหน่วยความจำในการจัดการตำแหน่งได้ดี  
- เหมาะกับ array ขนาดเล็ก และกรณีที่หน่วยความจำมีจำกัด

---

### Bubble sort
มีหลักการทำงานเป็นการสลับที่ข้อมูลที่อยู่ติดกันไปเรื่อย ๆ และสามารถการันตีได้ว่าเมื่อจบการ loop ในแต่ละครั้ง ข้อมูลที่มีค่ามากที่สุด (หรือน้อยที่สุด) ในส่วนที่ยังไม่ได้จัดเรียงจะถูกย้ายไปยังตำแหน่งที่ถูกต้องเสมอ

- เหมาะสมกับข้อมูลที่มีข้อมูลผิดตำแหน่งน้อย ๆ เช่น `1 2 4 3 5`

---

### Insertion sort
มีหลักการทำงานเป็นการหาตำแหน่งที่จะ “แทรก” ข้อมูลลงไป โดยอาศัยแนวคิดที่คล้ายการสลับตำแหน่งข้อมูลไปเรื่อย ๆ เหมือนกับ bubble sort แต่มีความต่างคือไม่เน้นนำค่าสูงสุดหรือต่ำสุดมาจัดเรียงก่อน

- เหมาะสมกับข้อมูลที่มีข้อมูลผิดตำแหน่งน้อย ๆ เช่นเดียวกับ bubble sort

---

### Counting sort
มีการสร้าง array ใหม่ โดยมีความยาวเท่ากับ `ค่ามากสุด - ค่าน้อยสุด` ใน array ตั้งต้น  
- ข้อเสียคือ ถึงแม้สมาชิกใน array ตั้งต้นน้อย แต่ array ใหม่อาจมีขนาดใหญ่มาก  
  เช่น หากข้อมูลคือ `20 3` จะมีสมาชิกแค่ 2 ตัว แต่ array ใหม่จะยาวถึง `20 - 3 = 17`  
- ใช้หน่วยความจำสิ้นเปลืองโดยไม่จำเป็น  
- จัดเรียงได้เฉพาะจำนวนเต็มเท่านั้น เพราะ index เป็นจำนวนเต็มบวก

---

### Merge sort
แม้จะมี Big-O ที่ต่ำกว่า comparative sorting algorithm ตัวอื่น ๆ  
- แต่ algorithm จะพยายามจัดเรียงข้อมูลใหม่เสมอแม้ข้อมูลจะถูกเรียงมาตั้งแต่ต้นแล้ว  
- จึงอาจไม่เหมาะกับการจัดเรียงข้อมูลที่ผิดตำแหน่งเพียงเล็กน้อย

---

### Quick sort
อาศัยการนำข้อมูลไปไว้ทางซ้ายหรือขวาของ pivot  
- ประสิทธิภาพขึ้นอยู่กับการเลือก pivot  
- ถ้าแบ่งข้อมูลได้เป็น 2 ส่วนเท่า ๆ กันจะดีมาก  
- หากเลือก pivot เป็นค่าสูงสุดหรือต่ำสุด อาจไม่สามารถแบ่งข้อมูลได้เลย  
- ข้อมูลที่มีค่าซ้ำกันมาก ๆ เช่น `5 8 6 9 9 9 9 9 2 2`  
  หากเลือก pivot เป็น 9 จะไม่สามารถแบ่งข้อมูลได้ดีนัก

---

## สรุปเปรียบเทียบข้อดีข้อเสีย

### Selection sort
**ข้อดี**
- เขียนโค้ดได้ง่าย  
- เหมาะกับข้อมูลขนาดเล็ก  

**ข้อเสีย**
- ไม่สามารถตัดจบการทำงานได้แม้ข้อมูลจะจัดเรียงกันแล้ว  
- จัดเรียงข้อมูลจำนวนมาก ๆ ได้ช้า  

---

### Bubble sort
**ข้อดี**
- เขียนโค้ดได้ง่าย  
- สามารถตัดจบการทำงานได้หากพบว่าข้อมูลจัดเรียงแล้ว  
- เหมาะกับข้อมูลขนาดเล็ก  

**ข้อเสีย**
- จัดเรียงข้อมูลจำนวนมาก ๆ ได้ช้า  

---

### Insertion sort
**ข้อดี**
- สามารถตัดจบการทำงานได้หากพบว่าข้อมูลจัดเรียงแล้ว  
- เหมาะกับข้อมูลขนาดเล็ก  

**ข้อเสีย**
- จัดเรียงข้อมูลจำนวนมาก ๆ ได้ช้า  

---

### Counting sort
**ข้อดี**
- จัดเรียงข้อมูลได้เร็วกว่า comparison-based sorting algorithm  
- เหมาะกับข้อมูลที่มีพิสัยน้อย ๆ ตัวเลขใกล้เคียงกัน  

**ข้อเสีย**
- เสีย memory โดยไม่จำเป็นหากข้อมูลมีค่าพิสัยที่มาก  

---

### Merge sort
**ข้อดี**
- จัดเรียงข้อมูลได้เร็วเมื่อเทียบกับ comparison-based sorting algorithm อื่น ๆ  
- เหมาะกับข้อมูลขนาดกลางขึ้นไป  

**ข้อเสีย**
- หากข้อมูลมีขนาดเล็ก การเกิด recursion call จะทำให้เสียเวลามากกว่าวิธีอื่น ๆ  
- ไม่สามารถตัดจบการทำงานได้แม้ข้อมูลจะจัดเรียงกันแล้ว  

---

### Quick sort
**ข้อดี**
- จัดเรียงข้อมูลได้เร็วเมื่อเทียบกับ comparison-based sorting algorithm อื่น ๆ  
- เหมาะกับข้อมูลขนาดกลางขึ้นไปที่มีสมาชิกไม่ค่อยซ้ำกัน  

**ข้อเสีย**
- หากข้อมูลมีขนาดเล็ก การเกิด recursion call จะทำให้เสียเวลามากกว่าวิธีอื่น ๆ  
- การเลือก pivot ที่ไม่ดีทำให้การจัดเรียงข้อมูลเป็นไปได้ช้า  
- ข้อมูลที่มีสมาชิกซ้ำ ๆ กันจะทำให้เกิดการเลือก pivot ที่ไม่ดีได้ง่ายกว่า  
