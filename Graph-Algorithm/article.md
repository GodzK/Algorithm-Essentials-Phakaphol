# ข้อแนะนำในการเลือกใช้ Graph Algorithm

ในเนื้อหานี้ จะเน้นไปที่ algorithm สำหรับการค้นหาระยะทางสั้นที่สุด 2 ตัวคือ Dijkstra’s Algorithm และ Floyd-Warshall Algorithm

จากการวิเคราะห์ time complexity ของทั้ง 2 algorithm เราจะเห็นว่าตัว Dijkstra’s Algorithm มีความเร็วมากกว่า Floyd-Warshall Algorithm อย่างแน่นอนเพราะว่า big-o เป็น O(V+E log V) และ O(n^3) ตามลำดับ หากดูอย่างผิวเผินอาจเข้าใจว่าเมื่อต้องการเรียกใช้งาน algorithm เพื่อหาระยะทาง ก็ควรจะเลือกใช้ Dijkstra’s algorithm เป็นหลัก แต่ว่านั่นเป็นความเข้าใจที่ผิด

เนื่องจากความสามารถของ algorithm ทั้ง 2 ชนิด ไม่ได้เหมือนกันไปทั้งหมด เพราะว่า Dijkstra’s Algorithm เป็นชนิดของ algorithm ที่หากเรียกลงไปละเอียดมากขึ้นจะเรียกว่า single-source shortest paths algorithm ซึ่งสามารถคำนวณจากจุดเริ่มต้นเพียง 1 จุดไปยังหลายปลายทาง แต่ว่า Floyd-Warshall จะเรียกว่า All-pairs shortest paths algorithm ซึ่งสามารถคำนวณระยะทางสั้นที่สุดระหว่างทุกจุดยอด (node หรือ vertex) ได้ทั้งหมด ซึ่งแสดงว่าการเลือก algorithm ต่าง ๆ มาใช้งานจะต้องขึ้นกับข้อมูลที่ต้องการทราบด้วย

ตัวอย่างเช่น protocal OSPF algorithm สำหรับการส่งข้อมูลของเราเตอร์ จะใช้หลักการทำงานของ Dijkstra’s Algorithm เพื่อทำการค้นหาว่า ณ เวลาปัจจุบันนี้ หากผู้ใช้ส่งข้อมูลออกจาก network นี้ ควรส่งข้อมูลไปทางเราเตอร์ตัวไหนบ้าง (ทั้งนี้หากต้องการเห็นภาพรวมระยะทางทั้งหมดจริง ๆ ก็อาจเลือกใช้เป็น Floyd-Warshall algorithm) หรือการเดินทางจากจุดเริ่มต้นไปยังสถานที่ต่าง ๆ ด้วยโปรแกรม GPS ต่าง ๆ ก็จะเรียกใช้งาน algorithm กลุ่ม single-source shortest paths เพื่อทำแผนที่การเดินทางเช่นเดียวกัน

หากเรามองมาที่ตัวอย่างที่มีความเรียบง่ายมากขึ้น ให้ลองจินตนาการว่าหากเรามีแผนที่อยู่ 1 ฉบับ หากเราแค่ต้องการวางแผนจากจุดที่เราอยู่ไปยังจุดต่าง ๆ เช่น จากบ้านไปที่ทำงาน จากบ้านไปปั๊มน้ำมัน หรือจากบ้านไปร้านอาหาร กรณีนี้ก็จะเหมาะสมที่ใช้งาน Disjktra’s Algorithm แต่ว่าหากเรามีแผนที่ฉบับเดิม แต่ว่าเราอยากทราบระยะทางสั้นระหว่างจุดต่าง ๆ หลาย ๆ จุด เช่น ที่ทำงานไปโรงเรียน ปั๊มน้ำมันกลับมาที่บ้าน ร้านอาหารไปห้างสรรพสินค้า กรณีนี้หากใช้ Dijkstra’s Algorithm ก็จะต้องนำระยะทางมาคำนวณใหม่สำหรับทุกคำถามเพราะว่าจุดเริ่มต้นแตกต่างกันทั้งหมด แต่ถ้าหากเราใช้งาน Floyd-Warshall Algorithm คิดคำตอบทิ้งไว้ก่อน เราก็จะใช้งาน algorithm 

เพื่อหาระยะทางแค่ครั้งแรกครั้งเดียว ครั้งต่อ ๆ ไปก็เพียงนำคำตอบที่เคยคำนวณไว้มาแสดงเท่านั้น

---

## Graph algorithm

### Dijkstra’s Algorithm

**ข้อดี**
- ทำงานได้รวดเร็ว

**ข้อเสีย**
- ประมวลผลได้ทีละจุดเริ่มต้นเท่านั้น
- หากเปลี่ยนจุดเริ่มต้น ต้องทำการประมวลผลใหม่ทั้งหมด

### Floyd-Warshall Algorithm

**ข้อดี**
- คำนวณระยะทางสั้นที่สุดของทุกคู่ node ได้เพียงการประมวลผลครั้งเดียว

**ข้อเสีย**
- ทำงานช้ากว่า Dijkstra’s Algorithm มาก
